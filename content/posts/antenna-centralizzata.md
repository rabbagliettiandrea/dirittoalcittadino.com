date: 2013-08-18
slug: antenna-centralizzata
title: Condominio: antenna centralizzata
tags: condominio, spese, autorizzazioni

Egregio Avvocato, in merito all’installazione di parabole o antenne in un appartamento facente parte di  un complesso condominiale, Le volevo chiedere se esiste una normativa specifica che regolamenta tale disciplina.

Non sono necessarie autorizzazioni, a meno che tale obbligo non sia previsto dal regolamento contrattuale. Peraltro alcuni regolamenti comunali in zone di rilevante interesse paesaggistico o architettonico limitano l’ installazione di parabole sulle facciate degli edifici e sui balconi.

> La risposta dell’Avvocato:

In presenza di rapporti di locazione non è necessaria l’autorizzazione da parte del proprietario, a meno che nel contratto non vi siano espresse limitazioni in proposito, e salvo l’obbligo di rimuovere tutte le installazioni alla riconsegna dei locali.

Il diritto del singolo condomino alla installazione di un’antenna trova la sua fonte principale nella L. 06.05.40 n. 554 , secondo la quale i proprietari di uno stabile o di un appartamento non possono opporsi alla installazione nella loro proprietà, di impianti aerei esterni destinati al funzionamento di apparecchi radiofonici (o televisivi) appartenenti agli abitanti degli stabili.
Le installazioni non devono in alcun modo impedire il libero uso della proprietà secondo la sua destinazione, né arrecare danni alla proprietà medesima o a terzi.

Più recentemente il D.P.R. 29.03.73 N. 156 ha stabilito che i fili o cavi senza appoggio possono passare, anche senza il consenso del proprietario, sia al di sopra delle proprietà pubbliche o private, sia dinanzi a quei lati di edifici ove non siano finestre od altre aperture praticabili a prospetto.

Ne consegue che il proprietario o il condominio non può opporsi all’appoggio di antenne, di sostegni, nonché al passaggio di condutture, fili o qualsiasi altro impianto nell’immobile di sua proprietà occorrente per soddisfare le richieste di utenza degli inquilini o dei condomini.
Le antenne (i cavi, ed ogni altra installazione) però devono essere installati con modalità tali da non impedire il libero uso della proprietà, né arrecare danno alla proprietà medesima o a terzi.

Secondo tali principi inoltre, l’utente (condomino o inquilino) potrà installare l’antenna sul terrazzo o lastrico solare dell’edificio, anche se di proprietà di un solo condomino, ed anche se risulti già occupato da un’antenna centralizzata condominiale.

Deve ritenersi nulla – e quindi impugnabile – ogni disposizione (contenuta in contratti, regolamenti condominiali, regolamenti comunali) in contrasto con queste norme. Il proprietario esclusivo (o il condominio) devono tollerare l’accesso dei tecnici per lo svolgimento delle operazioni di installazione o riparazione dell’impianto.
Gli stessi principi sono applicabili all’installazione di antenne ricetrasmittenti per radioamatori, salvo il rispetto dei regolamenti in materia di emittenza radiotelevisiva.

Queste norme hanno generato una copiosa produzione giurisprudenziale (talvolta assai mutevole e contraddittoria) i cui più recenti sviluppi hanno riconosciuto all’utente il diritto soggettivo di installare l’antenna quale mezzo tecnico necessario per ricevere informazione: tale diritto troverebbe fondamento nell’art. 21 della Costituzione che tutela il diritto alla libera manifestazione del pensiero, e che presuppone anche la corrispondente esigenza di percepire liberamente il pensiero altrui: pertanto al diritto costituzionale di informare corrisponderebbe il correlativo diritto (sempre di rango costituzionale) ad essere informati, anche tramite il lbero accesso ai mass-media.

Con riguardo al profilo del pregiudizio arrecabile al decoro architettonico dello stabile, secondo la giurisprudenza devono essere considerate le condizioni in cui l’edificio si trovava nello stato precedente all’installazione, con la conseguenza che una modifica non può essere ritenuta pregiudizievole per il predetto decoro se apportata ad un edificio la cui estetica risultava già di per sé menomata. Talvolta si è puntualizzato che l’alterazione architettonica deve risultare percepibile sul complessivo aspetto dello stabile, e non su singole parti o elementi dello stesso.